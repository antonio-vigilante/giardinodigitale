---
{"Data di creazione":"18 dicembre 2021","dg-publish":true,"permalink":"/barba-andres/","dgPassFrontmatter":true}
---


# Andrés Barba

Scrittore spagnolo (Madrid, 1975).

## Repubblica luminosa

A. Barba, _Repubblica luminosa_, La Nave di Tesero, Milano 2020. Letto tra il dicembre 2020 e il gennaio 2021.

In una immaginaria città di un non identificato paese sudamericano compaiono, spuntati dal nulla, trentadue bambini. All'inizio ignorati, dopo un po' si impongono come presenza inquietante, fino a diventare un pericolo quando compiono una rapina in una supermercato lasciando morti e feriti. Comincia allora la caccia, che termina tragicamente. I bambini, che si sono rifugiati nei sotterranei della città, muoiono tutti travolti dall'acqua di una chiusa che ha ceduto.

>Si può descrivere con precisione soltanto ciò che abbiamo cessato di provare, quello di cui abbiamo già trovato un limite. La lotta per tentare di raccontare i sentimenti che proviamo ancora è forse la più commovente e inutile che vi sia.

>Tutto fa resistenza alla morte, pensai, dalla larva fino alla sequoia, dal Río Eré alla termite. Non morirò, non morirò, non morirò, sembra l’unico vero grido di questo pianeta, l’unica forza irriducibile.

>Vivevo in preda a uno stato che una volta ho sentito definire in modo azzeccato “l’arroganza del sofferente”, quell’irritazione cronica che, in seguito a una sofferenza che si protrae nel tempo, induce molte persone a credere che la loro sventura le autorizzi a sentire una sorta di superiorità morale.

>“Cosa accadrebbe se sentissimo un segnale vedendo per la prima volta la persona che in seguito sarà la più importante della nostra vita?” “Che genere di segnale?” chiese Maia. “Qualcosa di non necessariamente fisico, certo non una luce o un suono, ma egualmente evidente, sicuro, qualcosa che ci farebbe capire che quella persona farà parte di tutte le nostre decisioni per sempre.” Qualcuno ribatté che quella sensazione, pur senza manifestarsi in maniera concreta, esisteva già sotto forma di intuizione, di colpo di fulmine... L’uomo scosse il capo. “Non mi sto riferendo all’amore, naturalmente. Mi riferisco al testimone.” E a quel punto espose una teoria strampalata quanto la sua cravatta a farfalla: quella secondo cui tutti abbiamo un testimone. Qualcuno che in cuor nostro vorremmo convincere, al quale sono rivolte tutte le nostre azioni e con cui non possiamo smettere di dialogare segretamente. E aggiunse che questo testimone non sta nel posto più evidente, che non è quasi mai il coniuge o il padre o la sorella o l’amante, ma spesso una persona marginale, in secondo piano nel normale corso della nostra vita.

>Ma poi anche questa sensazione si estingue. Forse i morti ci tradiscono abbandonandoci, ma anche noi li tradiamo per continuare a vivere.        

#letteratura #spagna